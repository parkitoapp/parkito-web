## **Termini del servizio** 

In qualità di consumatore residente nello SEE, puoi accedere alla piattaforma per la risoluzione online delle controversie della Commissione europea dalla pagina [https://ec.europa.eu/consumers/odr](https://ec.europa.eu/consumers/odr). Parkito non si impegna né è tenuta a utilizzare un organismo alternativo di risoluzione delle controversie ai sensi della Direttiva 2013/11/UE per risolvere le controversie con i consumatori. La piattaforma di risoluzione online delle controversie della Commissione europea non è disponibile per i residenti in Svizzera o nel Regno Unito.

I presenti Termini del servizio ("**Termini**") costituiscono un accordo giuridicamente vincolante tra te e Parkito, che regola il tuo diritto di utilizzare i siti web, le applicazioni e le altre offerte di Parkito (collettivamente, la "**Piattaforma Parkito**"). Quando utilizzati nei presenti Termini, "**Parkito**", "**noi**", "**ci**" o "**nostro**" si riferiscono all'entità Parkito (di cui alla sezione 22\) con cui stai stipulando un accordo.  
La Piattaforma Parkito offre un luogo online che consente agli utenti ("**Membri**") di pubblicare, offrire, cercare e prenotare servizi. I membri che pubblicano e offrono servizi sono gli "**Host**", mentre i membri che cercano, prenotano o utilizzano i servizi sono i "**Driver**". Gli Host propongono parcheggi ("**Parcheggi**"), lavaggio auto e ricarica elettrica ("**Servizi Aggiuntivi**"), nonché una varietà di servizi di altro tipo (collettivamente, "**Servizi dell'Host**"), e ciascuna offerta di Servizi dell'Host costituisce un "**Annuncio**". In qualità di fornitore della Piattaforma Parkito, Parkito non possiede, controlla, offre né gestisce alcun Annuncio, Servizio dell'Host o servizio turistico. Parkito non è una parte contraente degli accordi stipulati direttamente tra Host e Driver, né un agente immobiliare, un'agenzia di viaggio, un assicuratore o un organizzatore o venditore di pacchetti turistici ai sensi della direttiva (UE) 2015/2302. Parkito non agisce in qualità di agente per alcun Membro, fatta eccezione per quanto specificato nei Termini di Pagamento ("**Termini di Pagamento**").

## **Indice**

### **Termini per i Driver**

1\. Cercare e prenotare su Parkito  
2\. Cancellazioni, Problemi di prenotazione, Rimborsi e Modifiche alle prenotazioni  
3\. Le tue responsabilità

### **Termini per gli Host**

4\. Affittare su Parkito  
5\. Gestire l'Annuncio  
6\. Cancellazioni, Problemi di prenotazione e Modifiche alle prenotazioni  
7\. Imposte

### **Disposizioni generali**

8\. Contenuti  
9\. Costi  
10\. Regole della Piattaforma Parkito  
11\. Notifiche sui contenuti e moderazione degli stessi  
12\. Risoluzione, sospensione e altre misure  
13\. Modifiche dei presenti Termini  
14\. Risoluzione di reclami e richieste di risarcimento danni tra Membri  
15\. Ruolo di Parkito  
16 Account dei Membri  
17\. Esclusione di responsabilità  
18\. Responsabilità  
19\. Indennizzo  
20\. Parti contraenti  
21\. Legge applicabile e foro competente  
22\. Varie

## **Termini per i Driver**

## **1\. Cercare e prenotare su Parkito**

### **1.1 Ricerca**

Puoi cercare i Servizi dell'Host utilizzando criteri come il tipo di servizio, la dimensione del veicolo che vuoi parcheggiare, la destinazione del viaggio e le date di viaggio.

**1.2 Prenotazione**

Effettuando la prenotazione di un Parcheggio tramite un Annuncio, accetti di corrispondere tutti gli importi previsti per la tua prenotazione, che comprendono il prezzo specificato nell'Annuncio, eventuali costi aggiuntivi come le commissioni del servizio Parkito, spese esterne alla piattaforma, imposte e qualsiasi altro elemento indicato al momento del pagamento (definiti collettivamente come "**Prezzo totale**"). La conferma della prenotazione sancisce la creazione di un accordo per i Servizi dell'Host (una "**Prenotazione**") tra te e l'Host. Oltre a questi Termini, saranno applicabili anche i termini specifici della Prenotazione, che sarai tenuto a rispettare, incluse eventuali politiche o requisiti indicati nell'Annuncio o durante il processo di pagamento. È tua responsabilità prendere visione e comprendere tutte le regole, gli standard, le politiche e i requisiti applicabili prima di procedere con la prenotazione di un Parcheggio tramite un Annuncio.

### **1.3 Prenotazione di un Parcheggio**

Prenotare un Parcheggio ti conferisce una licenza limitata che consente di accedere, utilizzare e occupare lo spazio durante il periodo stabilito. L'Host mantiene il diritto di accedere al Parcheggio durante il periodo della tua prenotazione nei casi in cui ciò sia: (i) ragionevolmente necessario, (ii) previsto dagli accordi con l'Host e (iii) conforme alla normativa applicabile. Qualora dovessi trattenerti nel Parcheggio oltre l'orario previsto per il check-out, l'Host è autorizzato a richiedere il rilascio dello spazio in conformità alle leggi vigenti, applicando per la permanenza oltre il termine concordato le seguenti penalità: 

- prezzo orario indicato per ogni ora aggiuntiva fruita   
- rimborso a eventuali altri driver che non hanno potuto fruire del parcheggio prenotato a causa dell’occupazione dello stesso oltre il tempo della prenotazione 

## **2\. Cancellazioni, Problemi di prenotazione, Rimborsi e Modifiche alle prenotazioni**

### **2.1 Cancellazioni, Problemi di prenotazione e Rimborsi**

**Cancellazioni da parte del Driver**  
 In caso di cancellazione della prenotazione da parte del Driver, si applicano le seguenti condizioni:

* **Rimborso totale (100%)**: se la cancellazione avviene **fino a 7 (sette) giorni prima** dell’orario di inizio della prenotazione;

  * **Rimborso parziale (50%)**: se la cancellazione avviene **fino a 4 (quattro) giorni prima** dell’orario di inizio della prenotazione;  
  *   
  * **Rimborso parziale (20%)**: se la cancellazione avviene **fino a 48 (quarantotto) ore prima** dell’orario di inizio della prenotazione;

  * **Nessun rimborso**: se la cancellazione avviene a **meno di 48 (quarantotto) ore dall’inizio** della prenotazione.

**Eccezioni – Impossibilità di accesso al parcheggio**  
 In deroga a quanto sopra, il Driver ha diritto a rimborso integrale (100%) nei seguenti casi:

* **Parcheggi con “accesso di persona”**: quando l’Host non si presenta, non risponde né ai messaggi in-app né alle chiamate telefoniche, e l’assistenza di Parkito non è in grado di individuare un parcheggio alternativo disponibile **entro 900 metri** da quello prenotato;

  * **Parcheggi con “accesso automatizzato”**: quando l’applicazione non fornisce le autorizzazioni necessarie per l’apertura dei varchi, e l’assistenza di Parkito non è in grado di risolvere il problema né di individuare un parcheggio alternativo disponibile **entro 900 metri** da quello prenotato.

Rispetto alle precedenti ipotesi sono escluse da qualsiasi tipo di rimborso le prenotazioni affette da  problematiche esterne come a titolo esemplificativo “strada interrotta per lavori pubblici” indipendenti da qualsiasi volontà di Parkito e/o dell’Host.

Parkito si riserva di annullare le prenotazioni in qualsiasi momento e anche per motivi indipendenti dal Driver. In questa eventualità al Driver spetterà il rimborso integrale (100%) dell’importo versato.

**2.2 Come contattare il servizio assistenza di Parkito**

Il servizio di assistenza Parkito è attivo tutto il giorno 7 giorni su 7\. Il contatto telefonico è indicato all’interno dell’applicazione nella sezione "Assistenza". 

Non saranno oggetto di rimborso tutte le richieste presentate senza l’avvenuto contatto con il Servizio Assistenza di Parkito. Allo stesso modo non saranno rimborsabili le richieste con un contatto successivo (anche solo di qualche ora) al momento in cui si realizza la problematica. 

**2.3 Modifiche alle prenotazioni**

Il Driver e/o l’Host possono richiedere modifiche alle prenotazioni confermate (ad esempio variazione di orario o durata). Tali modifiche sono soggette ad approvazione della controparte e possono comportare costi aggiuntivi.

### **2.4 Prenotazioni “ripetute”**

Si intendono per prenotazioni “ripetute” quelle prenotazioni effettuate dal Driver nello stesso parcheggio ad una distanza massima di 8 ore l’una dall’altra. In presenza di queste prenotazioni Parkito si riserva il diritto, previe verifiche, di applicare al conteggio del prezzo da addebitare al Driver le ore vuote tra una prenotazione e l’altra. 

## **3\. Le tue responsabilità**

Sei responsabile per le tue azioni e omissioni, così come per quelle di chiunque acceda al Parcheggio insieme a te o a cui concedi l'accesso. Questa responsabilità si estende al Parcheggio, alle aree comuni e ai servizi che l'Host e il Driver hanno il diritto legale di utilizzare ("**Aree condominiali**").

**Termini per gli Host**

## **4\. Affittare su Parkito**

### **4.1 L'Host**

In qualità di Host, Parkito ti offre il diritto di utilizzare la Piattaforma Parkito in conformità con i presenti Termini per condividere il tuo Parcheggio e gli altri Servizi ad esso collegati e ricevere un corrispettivo economico. Creare un Annuncio è facile, e sei tu che controlli il modo in cui svolgi l'attività di Host: imposta il prezzo, la disponibilità e le regole per ogni Annuncio. 

**4.2 Accordo con i Driver**  
Quando ricevi una conferma di prenotazione tramite la Piattaforma Parkito, stipuli un accordo direttamente con il Driver e sei responsabile della fornitura dei Servizi dell'Host secondo i termini e al prezzo specificati nel tuo Annuncio. Accetti inoltre di pagare i costi applicabili, come i costi del servizio di Parkito per ogni prenotazione. Parkito tratterrà gli importi dovuti dal tuo compenso. 

### **4.3 Indipendenza degli Host**

Il tuo rapporto con Parkito è quello di una persona fisica o giuridica indipendente e non di un dipendente, agente, joint venture o partner di Parkito. Tuttavia, Parkito agisce come agente di riscossione dei pagamenti come descritto nei Termini di Pagamento. Parkito non dirige né controlla i tuoi Servizi dell'Host, e tu riconosci di avere piena discrezione sul se e quando fornire gli stessi, a quale prezzo e a che condizioni.

### **4.4 Acquisto e installazione dei dispositivi per il controllo degli accessi da remoto**

L’accesso al Parcheggio avviene in autonomia mediante dispositivi smart integrati con la nostra piattaforma. L’Host può scegliere di acquistare in modo indipendente il dispositivo necessario per il proprio parcheggio presso rivenditori di sua scelta oppure acquistarlo direttamente dal noi al costo indicato in piattaforma.

Per affittare il parcheggio tramite la piattaforma Parkito, è obbligatorio utilizzare il materiale fornito, che comprende un cartellino identificativo e un adesivo da applicare sulla porta di accesso al parcheggio.

## **5\. Gestire l'Annuncio**

### **5.1 Creazione e gestione dell'Annuncio**

La Piattaforma Parkito fornisce strumenti che semplificano la configurazione e la gestione di un Annuncio. Il tuo Annuncio deve includere informazioni complete e accurate sui tuoi Servizi dell'Host. Sei responsabile delle tue azioni e omissioni nonché di tenere sempre aggiornate e accurate le informazioni (inclusa la disponibilità del calendario) e i contenuti (come le foto) del tuo Annuncio. Spetta a te la responsabilità di sottoscrivere un'assicurazione adeguata per i tuoi Servizi dell'Host, e ti suggeriamo di rivedere attentamente i termini e le condizioni della polizza, come i dettagli di copertura e le esclusioni. È ammesso un solo Annuncio per Parcheggio, ma puoi avere più Annunci per una singola proprietà che include più parcheggi.

### **5.2 I tuoi obblighi legali**

Sei responsabile della comprensione e del pieno rispetto di leggi, norme, regolamenti e contratti con terze parti applicabili ai tuoi Servizi dell'Host, quali, ad esempio, le questioni riguardanti proprietario e locatore, o le regole di associazioni di proprietari e condomini, restrizioni o divieti di subaffitto oppure affitto a breve e/o a lungo termine. Le informazioni che forniamo in merito ai requisiti legali hanno finalità meramente divulgativa, e dovresti accertarti autonomamente dei tuoi obblighi. Sei responsabile della gestione e dell'utilizzo dei dati personali dei Driver e di altri soggetti, nel rispetto delle leggi sulla privacy applicabili e dei presenti Termini.   
Se hai domande sull'applicazione delle leggi locali, ti consigliamo di richiedere sempre un parere legale.

### **5.3 Risultati di ricerca**

Il posizionamento e la visualizzazione degli Annunci nei risultati di ricerca sulla Piattaforma Parkito dipendono da una serie di fattori. Tra quelli i principali sono:

* Parametri di ricerca dei Driver   
* Caratteristiche dell'Annuncio (ad esempio, posizione, prezzo, disponibilità del calendario, numero e qualità delle foto, presenza di indicazioni chiare sull’accesso al parcheggio).

### **5.4 Le tue responsabilità**

Sei responsabile delle tue azioni e omissioni e delle azioni e omissioni di chiunque inviti a partecipare o al quale fornisci Servizi dell'Host. Spetta a te la responsabilità di stabilire i prezzi, le regole e i requisiti del tuo Annuncio. Nella descrizione del tuo Annuncio devi illustrare tutti i costi e gli addebiti e non puoi riscuotere costi o addebiti aggiuntivi al di fuori della Piattaforma Parkito.

### **5.5 Affittare come Organizzazione**

Se lavori come host parte di un team, di un'azienda o di un'altra organizzazione, sei responsabile in qualità di Host ai sensi dei presenti Termini per gli atti e le omissioni di ciascuna entità e individuo che partecipa con te alla fornitura dei Servizi dell'Host per ogni tuo annuncio; hai inoltre il dovere di informare dei tuoi obblighi ai sensi dei presenti Termini il personale da te incaricato di fornire qualsiasi Servizio dell'Host. Accettando termini o stipulando contratti, dichiari e garantisci di avere l'autorizzazione a stipulare contratti vincolanti per il tuo team, azienda o altra organizzazione, e che ogni entità che utilizzi è in regola con le leggi del luogo in cui ha sede. Se svolgi altre funzioni, dichiari e garantisci di avere l'autorizzazione per farlo.   
**6\. Cancellazioni, Problemi di prenotazione e Modifiche alle prenotazioni**

### **6.1 Cancellazioni e Problemi di prenotazione**

Come Host, non dovresti cancellare una prenotazione di un Driver senza un motivo valido ai sensi dei Termini delle circostanze eccezionali o della legge applicabile. Una cancellazione nei confronti di un Driver senza un valido motivo potrebbe comportare un costo di cancellazione e altre conseguenze. Se: (i) un Driver riscontra un Problema di prenotazione , (ii) si verifica una Circostanza eccezionale oppure (iii) una Prenotazione viene cancellata ai sensi della Sezione 13 dei presenti Termini, il compenso a te corrisposto sarà ridotto dell'importo che rimborseremo o accrediteremo in altro modo al Driver e di qualsiasi altro costo ragionevole da noi sostenuto a seguito della cancellazione. Se un Driver riceve un rimborso dopo che hai già ricevuto il pagamento, o se l'importo del rimborso e degli altri costi sostenuti da Parkito supera il tuo compenso, Parkito può recuperare tale importo da te, anche detraendolo dai tuoi compensi futuri. 

### **6.2 Modifiche alle Prenotazioni**

Gli Host sono responsabili di eventuali Modifiche alle prenotazioni che accettano di apportare tramite la Piattaforma Parkito o richiedono all'Assistenza clienti di Parkito di effettuare per loro conto e accettano di pagare eventuali importi aggiuntivi, costi o imposte associati a una Modifica alle prenotazioni.

## **7\. Imposte**

### **7.1 Imposte per gli Host**

Come Host, sei responsabile ai sensi delle leggi applicabili di determinare e adempiere ai tuoi obblighi di indicare, riscuotere, versare o includere nel tuo prezzo qualsiasi importo IVA applicabile o altre imposte indirette, sul reddito o di altro tipo ("**Imposte**").

## **Disposizioni generali**

## **8\. Contenuti**

Alcune sezioni della Piattaforma Parkito ti consentono di fornire testi, foto, audio, video, informazioni e altri contenuti ("**Contenuti**"). Fornendo Contenuti, in qualsiasi forma e con qualunque mezzo, concedi a Parkito una licenza non esclusiva, valida in tutto il mondo, esente da royalty, sublicenziabile e trasferibile, per la durata della protezione dei diritti così concessi, per accedere, usare, memorizzare, copiare, modificare, creare opere derivate, distribuire, pubblicare, trasmettere, trasmettere in streaming, diffondere e sfruttare altrimenti tali Contenuti al fine di fornire e/o promuovere la Piattaforma Parkito in qualsiasi modo e su qualunque supporto e piattaforma, conosciuti o non conosciuti al momento dell'utilizzo e in particolare su Internet e sui social network. Se i Contenuti includono informazioni personali, detti Contenuti saranno utilizzati solo per tali finalità, se il loro uso è conforme alle leggi in materia di protezione dei dati applicabili conformemente alla nostra Informativa sulla privacy. Se Parkito paga per la creazione di Contenuti o ne facilita la creazione, potrebbe acquisire la proprietà di tali Contenuti, nel qual caso i termini o le divulgazioni supplementari lo dichiareranno. Sei l'unica persona responsabile per tutti i Contenuti che fornisci e garantisci di averne la proprietà o di disporre dell'autorizzazione a concedere a Parkito i diritti descritti nei presenti Termini. Sei responsabile se uno qualsiasi dei tuoi Contenuti viola o infrange le norme sulla proprietà intellettuale o sui diritti alla privacy di terzi. I contenuti devono essere conformi alle nostre Norme sui contenuti che vietano, tra l'altro, contenuti osceni, molesti, ingannevoli, violenti e illeciti. Accetti che Parkito possa rendere disponibili servizi o strumenti automatizzati per tradurre i tuoi Contenuti e che questi ultimi possano essere localizzati utilizzando tali servizi o strumenti. Parkito non dà garanzie in merito all'accuratezza o alla qualità delle traduzioni, mentre sono i Membri ad avere la responsabilità di verificarne la correttezza.

## **9\. Costi**

Parkito può addebitare a Host e Driver costi (e Imposte applicabili) per il diritto di utilizzare la Piattaforma Parkito. Tutti i costi applicabili sono comunicati agli Host prima della pubblicazione di un annuncio e ai Driver prima di effettuare una prenotazione. Ulteriori informazioni su quando si applicano i Costi del servizio e su come essi siano calcolati sono disponibili sulla pagina dedicata. Fatto salvo per quanto diversamente previsto nella Piattaforma Parkito, i Costi del servizio non sono rimborsabili.

## **10\. Regole della Piattaforma Parkito**

### **10.1 Regole**

Devi rispettare le presenti regole e non devi aiutare o indurre altri a violarle o aggirarle.

* Agisci con integrità e tratta gli altri con rispetto.  
  * Non mentire, presentare qualcosa o qualcuno in modo errato o fingere di essere un'altra persona.  
  * Comunica e interagisci con gli altri in modo educato e rispettoso.  
  * Non tentare di eludere l'applicazione dei presenti Termini, ad esempio creando account o annunci duplicati.  
* Non fare web-scraping, non hackerare, non decodificare, non compromettere e non danneggiare la Piattaforma Parkito.  
  * Non utilizzare bot, crawler, scraper o altri strumenti automatizzati per accedere a, raccogliere dati o altri contenuti da o interagire in altro modo con la Piattaforma Parkito.  
  * Non hackerare, aggirare, rimuovere, compromettere o altrimenti tentare di eludere qualsiasi misura di sicurezza o tecnologica utilizzata per proteggere la Piattaforma Parkito o i Contenuti.  
  * Non decifrare, decompilare, disassemblare o decodificare alcun software o hardware utilizzato per fornire la Piattaforma Parkito.  
  * Non intraprendere alcuna azione che possa danneggiare o influenzare negativamente le prestazioni o il corretto funzionamento della Piattaforma Parkito.  
* Utilizza la Piattaforma Parkito solo se disponi dell'autorizzazione ai sensi dei presenti Termini o di un altro accordo con noi.  
  * Puoi usare le informazioni personali di un altro Membro solo se necessario per facilitare una transazione utilizzando la Piattaforma Parkito, come autorizzato dai presenti Termini.  
  * Non utilizzare la Piattaforma Parkito, i nostri strumenti di messaggistica o le informazioni personali dei Membri per inviare messaggi commerciali senza il loro consenso esplicito.  
  * Puoi usare i Contenuti resi disponibili tramite la Piattaforma Parkito solo se necessario per consentirne l'utilizzo come Driver oppure Host.  
  * Non utilizzare i Contenuti salvo che tu non abbia l'autorizzazione della relativa persona proprietaria o se l'uso è autorizzato da noi nei presenti Termini o in un altro accordo con noi.  
  * Non richiedere, effettuare o accettare prenotazioni o pagamenti al di fuori della Piattaforma Parkito con lo scopo di evitare costi e imposte, o per qualsiasi altro motivo.   
  * Non richiedere né incoraggiare i Driver a creare un account, lasciare una recensione o interagire altrimenti con un sito Web, un'applicazione o un servizio di terze parti prima, durante o dopo una Prenotazione, salvo che tu non riceva l'autorizzazione da Parkito.  
  * Non intraprendere alcuna azione volta a manipolare il nostro algoritmo di ricerca.  
  * Non prenotare Servizi dell'Host salvo che tu non intenda effettivamente utilizzarli.  
  * Non utilizzare, copiare, mostrare, fare mirroring o framing della Piattaforma Parkito, di qualsiasi Contenuto, marchio Parkito, layout di pagina o design senza il nostro consenso.  
* Adempi ai tuoi obblighi legali.  
  * Comprendi e rispetta le leggi che ti riguardano, tra cui quelle sulla privacy, sulla protezione dei dati e sull'esportazione.  
  * Se ci fornisci le informazioni personali di qualcun altro, devi: (i) farlo in conformità con la legge applicabile, (ii) avere l'autorizzazione a farlo e (iii) autorizzarci a trattare tali informazioni ai sensi della nostra Informativa sulla privacy.  
  * Leggi e segui i nostri Termini.  
  * Non utilizzare il nome, il logo, o il marchio o i marchi commerciali di Parkito o di altri senza autorizzazione.  
  * Non utilizzare o registrare alcun nome di dominio, account di social network, marchio commerciale, brand, logo o altro segno distintivo che possa essere confuso con marchi commerciali, loghi o brand di Parkito.   
  * Non offrire Servizi dell'Host che violano le leggi o gli accordi che ti riguardano.

### **10.2 Segnalazione delle violazioni**

Se ritieni che un Membro, un Annuncio o un Contenuto rappresenti un rischio imminente per una persona o una proprietà, dovresti contattare immediatamente le autorità locali prima di rivolgerti a Parkito. Se hai presentato una denuncia al riguardo alle autorità locali, Parkito potrebbe richiedere una copia di tale denuncia. Non siamo tenuti ad agire in risposta ad alcuna segnalazione.

## **11\. Notifiche sui contenuti e moderazione degli stessi**

### **11.1**

Riconosci che Parkito non ha alcun obbligo generale di monitorare i Contenuti forniti e archiviati per conto dei Membri o di vagliare attivamente fatti o circostanze che indichino un'attività illegale o l'incompatibilità dei Contenuti con i diritti di terzi e i presenti Termini. Tuttavia, Parkito si riserva il diritto di condurre indagini volontarie di propria iniziativa per rilevare, identificare e rimuovere o disabilitare l'accesso a Contenuti illegali o incompatibili, nonché di adottare tutte le misure necessarie conformemente ai presenti Termini.

### **11.2**

Accetti di collaborare con e assistere Parkito in buona fede e di fornire a quest'ultima le informazioni e intraprendere le azioni che possano essere ragionevolmente richieste da Parkito, in relazione a qualsiasi indagine intrapresa dalla stessa, per quanto riguarda i Contenuti o la Piattaforma Parkito oppure l'uso o abuso della Piattaforma Parkito.

## **12\. Risoluzione, sospensione e altre misure**

### **12.1 Durata**

L'accordo tra te e Parkito di cui ai presenti Termini rimane in vigore fino alla sua risoluzione da parte tua o di Parkito in conformità ai presenti Termini.

### **12.2 Risoluzione**

Puoi risolvere il presente accordo in qualsiasi momento inviandoci un'email o eliminando il tuo account. Parkito può risolvere il presente accordo per qualsiasi motivo con un preavviso di 30 giorni via email o agli altri recapiti forniti per il tuo account. Parkito può altresì risolvere il presente accordo immediatamente e senza preavviso e interrompere l'accesso alla Piattaforma Parkito se (i) violi in modo sostanziale i presenti Termini, (ii) violi le leggi applicabili, (iii) tale azione è necessaria per proteggere l'integrità personale o la proprietà di Parkito, dei suoi Membri o di terze parti (ad esempio in caso di comportamento fraudolento di un Membro) o (iv) il tuo account è inattivo da più di 2 anni.

### **12.3 Violazioni dei Membri**

Se (i) violi i presenti Termini, (ii) infrangi leggi, regolamenti o diritti di terze parti applicabili, (iii) fornisci Contenuti illegali o incompatibili con i presenti Termini, (iv) Parkito viene a conoscenza o riceve reclami sulla tua prestazione o condotta, (vi) hai ripetutamente cancellato prenotazioni confermate senza un motivo valido o (vii) tale azione è necessaria per proteggere la sicurezza personale o la proprietà di Parkito, dei suoi Membri o di terze parti, Parkito può:

* Sospendere o limitare il tuo accesso a o utilizzo della Piattaforma Parkito e/o del tuo account.  
* Sospendere, rimuovere, disabilitare l'accesso o limitare la visibilità di Annunci, recensioni o altri Contenuti.  
* Cancellare prenotazioni in sospeso o confermate.  
* Sospendere o revocare qualsiasi stato speciale associato al tuo account.

In caso di violazioni non sostanziali o laddove altrimenti opportuno, Parkito ti comunicherà qualsiasi misura che intende adottare e ti darà l'opportunità di risolvere il problema, a meno che tale notifica (i) impedisca oppure ostacoli l'accertamento o la prevenzione di frodi o altre attività illecite, (ii) danneggi i legittimi interessi di altri Membri o di terzi o (iii) violi le leggi applicabili.  
Qualora adottassimo una di tali misure, Parkito, ove richiesto, ti informerà al riguardo, indicandoti una motivazione in conformità con i suoi obblighi legali.

### **12.4 Ordini dell'autorità**

Parakito può intraprendere qualsiasi azione ritenga ragionevolmente necessaria per rispettare la legge applicabile o l'ordine o la richiesta di un tribunale, delle forze dell'ordine o di un'altra agenzia amministrativa o entità governativa, incluse le misure sopra descritte nella Sezione 13.3.

### **12.5 Effetti della risoluzione**

Se sei Host e chiudi il tuo account Parkito, qualsiasi prenotazione confermata verrà automaticamente cancellata e i tuoi Driver riceveranno un rimborso completo. Se elimini l'account Parkito come Driver, qualsiasi prenotazione confermata verrà automaticamente cancellata e perderai qualunque diritto al rimborso. A seguito della risoluzione del presente accordo, non avrai diritto al ripristino del tuo account o dei suoi Contenuti. Qualora l'accesso a o l'utilizzo della Piattaforma Parkito da parte tua sia stato limitato, o se il tuo account Parkito è stato sospeso o il presente accordo risolto su nostra iniziativa, non potrai creare un nuovo account Parkito né accedere a e utilizzare la Piattaforma Parkito attraverso l'account Parkito di un altro Membro.

## **13\. Modifiche dei presenti Termini**

Quando proponiamo modifiche sostanziali ai presenti Termini, pubblicheremo i Termini rettificati sulla Piattaforma Parkito e aggiorneremo la data di "Ultimo aggiornamento" all'inizio degli stessi. Ti comunicheremo le modifiche proposte tramite la Piattaforma Parkito,, almeno trenta (30) giorni prima della data di entrata in vigore delle stesse. Se le modifiche ai presenti Termini da noi proposte sono sostanziali, ti verrà richiesto di accettare esplicitamente i Termini rettificati. Tale avviso ti informerà inoltre del tuo diritto di rifiutare le modifiche proposte, del termine entro cui farlo e del tuo diritto di risolvere l'Accordo in qualsiasi momento prima della data di entrata in vigore delle modifiche proposte come previsto nei presenti Termini. In caso di (i) modifiche non sostanziali ai presenti Termini che non incidono sulle sue disposizioni essenziali quali, in particolare, le disposizioni che definiscono la natura e la portata dei servizi forniti da Parkito, o di (ii) modifiche richieste dalla legge, da una decisione giudiziaria legalmente vincolante o da un ordine vincolante di un'autorità competente, il tuo utilizzo continuato della Piattaforma Parkito dopo la data di entrata in vigore delle modifiche proposte costituirà accettazione dei Termini rettificati.

## **14\. Risoluzione di reclami e richieste di risarcimento danni tra Membri**

### **14.1**

Se un Membro fornisce una prova valida che tu, le persone con te  o i tuoi animali domestici avete colpevolmente:  
(i) Danneggiato i beni materiali o personali del Membro che ha presentato il reclamo, o del proprietario del Parcheggio (laddove non sia l'Host), o i beni materiali o personali di cui il Membro che ha presentato il reclamo è responsabile, o ha un interesse economico.  
(ii) Causato un mancato guadagno per prenotazioni sulla Piattaforma Parkito o altri danni indiretti, che derivano direttamente da quelli causati ai sensi del precedente punto (i).  
(iii) Altrimenti causato al Membro che ha presentato il reclamo il sostenimento di costi per le spese di pulizia superiori a quelli previsti (ciascuno dei punti (i), (ii) e (iii) costituisce la base per una "**Richiesta di risarcimento danni**").  
Il Membro che ha presentato il reclamo può informare Parkito e/o chiedere un risarcimento all’indirizzo mail help@parkito.app. Riceverai una notifica della Richiesta di risarcimento danni e avrai la possibilità di rispondere. Se accetti di pagare, autorizzi Parkito a riscuotere da te l'importo della Richiesta di risarcimento danni.

### **14.2**

Se l'Host e il Driver non raggiungono un accordo, o il Driver non soddisfa una Richiesta di risarcimento danni, l'Host può informare Parkito e chiedere un risarcimento. Parkito esaminerà la Richiesta di risarcimento danni e chiederà all'Host di fornire qualsiasi prova necessaria (ad esempio attraverso idonei documenti, foto, fatture o perizie di terzi) che giustifichi la Richiesta di risarcimento danni e il relativo importo. Il Driver avrà la possibilità di rispondere e fornire qualsiasi controprova pertinente. Se Parkito determina, in considerazione delle prove fornite, delle Condizioni della Protezione danni per host e delle norme di legge applicabili sull'onere della prova, che il Driver è responsabile per la Richiesta di risarcimento danni, Parkito pagherà la Richiesta di risarcimento danni all'Host. Se Parkito paga la Richiesta di risarcimento danni all'Host, Parkito può riscuotere il relativo importo dal Driver, anche addebitando sul Metodo di pagamento di questa persona un importo massimo di 500 EURO. Parkito può inoltre agire per recuperare gli importi di una Richiesta di risarcimento danni, comprese le somme superiori all'importo massimo applicabile per l'addebito sul Metodo di pagamento del Driver, contro qualsiasi Driver, avvalendosi di qualunque rimedio disponibile ai sensi della legge applicabile, incluso il deferimento della questione a un'agenzia di riscossione crediti e/o il perseguimento delle azioni e/o pretese disponibili contro un Driver. I Membri possono presentare ricorso contro una decisione di Parkito contattandola all’indirizzo help@parkito.app. Nei rapporti fra i Membri e Parkito, l'onere della prova per quanto riguarda la Richiesta di risarcimento danni e l'importo della suddetta è sempre a carico di Parkito.

### **14.3**

Accetti di collaborare in buona fede, fornire qualsiasi informazione richiesta da Parkito, stipulare documenti e intraprendere ulteriori azioni ragionevoli, in relazione a Richieste di risarcimento danni, Reclami dei membri, richieste di risarcimento ai sensi di polizze assicurative o altri reclami relativi alla tua fornitura o all'utilizzo dei Servizi dell'Host.

### **14.4**

Qualsiasi decisione presa da Parkito in relazione a una Richiesta di risarcimento non ha ripercussioni sui tuoi diritti contrattuali e ai sensi di legge. Il tuo diritto di promuovere azioni in giudizio rimane invariato.

## **15\. Ruolo di Parkito**

Ti forniamo il diritto di utilizzare una piattaforma che consente ai Membri di pubblicare, offrire, cercare e prenotare Servizi dell'Host. Quando i Membri effettuano o accettano una prenotazione, stipulano un accordo direttamente tra loro. Parkito non è né diventa una parte o altro partecipante in alcun rapporto contrattuale tra i Membri. Parkito non agisce in qualità di agente per alcun Membro, fatto salvo il caso in cui Parkito agisca da agente di riscossione, come previsto nei Termini di Pagamento. Pur impegnandoci a fondo per garantire che i Membri abbiano esperienze positive con Parkito, non controlliamo né possiamo controllare la condotta o le prestazioni di Driver e Host e non garantiamo (i) l'esistenza, la qualità, la sicurezza, l'idoneità o la legalità di alcun Annuncio o Servizio dell'Host né (ii) la veridicità o l'accuratezza di qualsiasi descrizione di un Annuncio, di una recensione o di un altro Contenuto fornito dai Membri. Riconosci che Parkito ha il diritto di esaminare, disabilitare l'accesso, rimuovere o modificare i Contenuti per: (i) gestire, proteggere e migliorare la Piattaforma Parkito (anche a fini di prevenzione delle frodi, valutazione dei rischi, indagine e assistenza clienti); (ii) garantire il rispetto dei presenti Termini da parte dei Membri; (iii) rispettare la legge applicabile o l'ordine o la richiesta di un tribunale, delle forze dell'ordine o di un'altra agenzia amministrativa o ente governativo; (iv) trattare i Contenuti dei Membri che ritiene dannosi o discutibili; (v) intraprendere azioni stabilite nei presenti Termini; e (vi) mantenere e far rispettare qualsiasi criterio di qualità o idoneità, anche rimuovendo Annunci che non soddisfano i criteri di qualità e idoneità. Se rimuoviamo o disabilitiamo un Contenuto, lo comunicheremo al Membro interessato e forniremo le ragioni di detta misura, salvo che tale comunicazione (i) impedisca oppure ostacoli l'accertamento o la prevenzione di frodi o altre attività illecite, (ii) danneggi i legittimi interessi di altri Membri o di terzi oppure (ii) violi le leggi applicabili.

## **16\. Account dei Membri**

Devi registrare un account per accedere a e utilizzare molte funzionalità della Piattaforma Parkito. La registrazione è consentita solo alle persone giuridiche, alle società di persone e alle persone fisiche che abbiano compiuto 18 anni. Dichiari e garantisci di non essere una persona fisica o giuridica alla quale sia vietato utilizzare la Piattaforma Parkito, ai sensi delle leggi del tuo luogo di residenza o di qualsiasi altra giurisdizione applicabile. Devi fornire informazioni accurate, aggiornate e complete durante la registrazione e mantenere aggiornate le informazioni del tuo account. Non puoi trasferire il tuo account ad altre persone. Sei responsabile di mantenere la riservatezza e la sicurezza delle credenziali di accesso del tuo account, e non puoi divulgarle a terzi. Devi informare immediatamente Parkito se sospetti che le tue credenziali siano state perse oppure rubate o che il tuo account sia altrimenti compromesso. Sei responsabile per tutte le attività svolte nell'ambito del tuo Account Parkito, a meno che tali attività non siano state realizzate senza la tua autorizzazione e tu non sia altrimenti negligente (ad esempio, non segnalando l'uso non autorizzato o la perdita delle tue credenziali). Se e come consentito dalla legge applicabile, potremmo, senza esservi obbligati: (i) chiederti di fornire informazioni di identificazione o di altro tipo; (ii) effettuare controlli volti a verificare la tua identità o i tuoi precedenti penali; (iii) confrontare i tuoi dati con le banche dati di terze parti o altre fonti e richiedere segnalazioni da fornitori di servizi; e (iv) ottenere segnalazioni da casellari giudiziali o registri di reati sessuali o loro equivalenti locali.

## **17\. Esclusione di responsabilità**

Non approviamo né garantiamo l'esistenza, la condotta, le prestazioni, la sicurezza, la qualità, la legalità o l'idoneità di alcun Driver, Host, Servizio dell'Host, Annuncio o terza parte e non garantiamo che la verifica, i controlli di identità o dei precedenti personali condotti sui Membri (laddove possibile) rilevino comportamenti scorretti passati o ne impediscano di futuri. Qualsiasi riferimento a un Membro "verificato" (o termine simile) indica solo che il Membro o Parkito ha completato una procedura di verifica o identificazione pertinente e nient'altro. Non siamo responsabili per le interruzioni o i malfunzionamenti di Internet e dell'infrastruttura delle telecomunicazioni che esulano dal nostro controllo e possono determinare interruzioni nella disponibilità della Piattaforma Parkito. Parkito può limitare, temporaneamente e tenendo conto dei legittimi interessi dei Membri (ad es. mediante preavviso), la disponibilità della Piattaforma Parkito o di determinate funzionalità della stessa qualora ciò sia necessario in considerazione di limiti di capacità, della sicurezza o integrità dei nostri server o per eseguire interventi di manutenzione volti a garantire il corretto o migliorato funzionamento della Piattaforma Parkito.

## **18\. Responsabilità**

### **18.1**

Parkito è responsabile, senza limitazioni ai sensi delle disposizioni di legge, per i danni all'incolumità, all'integrità fisica o alla salute derivanti da una violazione colposa o intenzionale degli obblighi di Parkito stessa o dei propri rappresentanti legali o agenti delegati. Lo stesso vale per le garanzie rilasciate o qualsiasi altra responsabilità oggettiva.

### **18.2**

Parkito è inoltre responsabile, senza limitazioni, per altri danni derivanti da una violazione intenzionale o per negligenza grave degli obblighi di Parkito stessa o dei propri rappresentanti legali o agenti delegati.

### **18.3**

Parkito non è responsabile per danni derivanti da una violazione degli obblighi basata su semplice negligenza.

### **18.4**

La Sezione 20.3 non si applica ai danni derivanti da violazioni di obblighi contrattuali essenziali basate su semplice negligenza. Per tali danni da parte di Parkito, dei suoi rappresentanti legali o di altri agenti delegati, la responsabilità di Parkito è limitata ai danni prevedibili che si verificano tipicamente. Per obblighi contrattuali essenziali si intendono i doveri di Parkito sul cui corretto adempimento fai normalmente affidamento e su cui devi confidare per la corretta esecuzione dell'accordo.

### **18.5**

Qualsiasi responsabilità ulteriore di Parkito è esclusa. Nella misura in cui la responsabilità di Parkito è esclusa o limitata, ciò vale anche per quanto riguarda la responsabilità personale dei suoi rappresentanti legali, dipendenti e altri agenti.

## **19\. Indennizzo**

Nella misura massima consentita dalla legge applicabile, accetti di esonerare, difendere (a discrezione di Parkito), indennizzare e manlevare Parkito da e contro eventuali richieste di risarcimento, responsabilità, danni, perdite e spese, tra cui, ma non solo, costi ragionevoli a livello legale e contabile, derivanti da o in qualsiasi modo correlati a: (i) una tua violazione dei presenti Termini (tra cui eventuali termini supplementari o aggiuntivi che si applicano a un prodotto o a una funzione); (ii) il tuo utilizzo improprio della Piattaforma Parkito; (iii) la tua interazione con qualsiasi Membro, la tua sosta in un Parcheggio, l'utilizzo di altri Servizi dell'Host, che causano, a titolo esemplificativo e non esaustivo, eventuali lesioni, perdite o danni (compensativi, diretti, indiretti, consequenziali o di altra natura) di qualsiasi tipo che derivino da o siano il risultato di tale interazione, soggiorno, partecipazione o utilizzo; (iv) la mancata dichiarazione, riscossione o remissione da parte tua o da parte nostra su tua richiesta delle Imposte dovute; o (v) una tua violazione di qualsiasi legge, regolamento o diritto di terzi, come la proprietà intellettuale o i diritti alla privacy. L'obbligo di indennizzo si applica solo se e nella misura in cui fra le rivendicazioni, le responsabilità, i danni, le perdite e le spese e il colpevole inadempimento di un obbligo contrattuale da parte tua sussista un sufficiente nesso causale.

## **20\. Parti contraenti**

La denominazione societaria di Parkito è:  
All Indabox s.r.l.   
P.I. 04099131205,  
Sede operativa in via del Tiratoio n.1 \- 50124 \- Firenze (FI)   
PEC: autoindabox@pec.it

## **21\. Legge applicabile e foro competente**

I presenti Termini sono governati da e interpretati in conformità con la legge italiana. Se agisci in qualità di consumatore e se le norme di legge a protezione dei consumatori vigenti nel tuo paese di residenza contengono disposizioni per te più vantaggiose, queste ultime si applicheranno indipendentemente dalla scelta della legge italiana. In qualità di consumatore, puoi sottoporre i procedimenti relativi ai presenti Termini solo al tribunale competente del tuo luogo di residenza o a quello della sede legale di Parkito. Qualora Parkito intenda far valere i suoi diritti nei tuoi confronti in qualità di consumatore, potrà farlo solo dinanzi ai tribunali della giurisdizione in cui tu sei residente. Se invece agisci come un'azienda, accetti di sottoporti alla giurisdizione esclusiva del tribunale di Bologna.

## **22\. Varie**

### **22.1 Interpretazione dei presenti Termini**

Salvo ove integrati da termini, condizioni, politiche, linee guida, standard e divulgazioni interne al prodotto, i presenti Termini costituiscono l'intero accordo tra te e Parkito in merito al tuo accesso a o utilizzo della Piattaforma Parkito, e sostituiscono qualsiasi precedente accordo o intesa, in forma orale o scritta, tra te e Parkito. I presenti Termini non conferiscono né sono destinati a conferire diritti o rimedi a soggetti diversi da te e Parkito. Se una qualsiasi clausola dei presenti Termini dovesse essere ritenuta non valida o non applicabile, salvo quanto diversamente indicato nella successiva Sezione, verrà eliminata e non pregiudicherà la validità e l'applicabilità delle restanti disposizioni.

### **22.2 Nessuna rinuncia**

La mancata applicazione da parte di Parkito di misure volte a far rispettare qualsiasi diritto o disposizione dei presenti Termini non costituirà una rinuncia a tale diritto o disposizione, salvo ove ciò non sia riconosciuto e accettato da Parkito per iscritto. Fatto salvo quanto espressamente esposto nei presenti Termini, l'esercizio di una delle parti di uno qualsiasi dei rimedi a sua disposizione previsti dai presenti Termini lascerà impregiudicati gli altri rimedi previsti dai presenti Termini o altrimenti consentiti dalla legge.

### **22.3 Cessione**

Non puoi cedere, trasferire né delegare il presente accordo o i tuoi diritti e obblighi ivi previsti senza il previo consenso scritto di Parkito.   
Parkito si riserva il diritto, a propria esclusiva discrezione e senza limitazioni, di cedere, trasferire o delegare il presente accordo e qualsiasi suo diritto e obbligo qui previsto dandone preavviso di 30 giorni. Il tuo diritto di risolvere il presente accordo in qualsiasi momento ai sensi della Sezione 13.2 rimane inalterato.

### **22.4 Avvisi**

Salvo ove diversamente previsto, tutti gli avvisi o altre comunicazioni ai Membri che siano consentiti o previsti dal presente accordo, saranno inviati elettronicamente da Parkito tramite email oppure tramite qualsiasi metodo di contatto di cui ti consentiamo l'utilizzo. 

### **22.5 Servizi di terzi**

La Piattaforma Parkito può contenere link a siti web, applicazioni, servizi o risorse di terze parti ("**Servizi di terzi**") che sono soggetti a diversi termini e pratiche sulla privacy. Parkito non è responsabile per alcun aspetto di tali Servizi di terzi, e i link agli stessi non costituiscono una sponsorizzazione.

### **22.6 Termini di Google**

Alcune traduzioni sulla Piattaforma Parkito sono fornite da Google, che non rilascia alcuna garanzia, espressa o implicita, relativamente alle traduzioni, incluse eventuali garanzie di accuratezza, affidabilità e qualsiasi garanzia implicita di commerciabilità, idoneità per uno scopo particolare e assenza di violazione. Alcune sezioni della Piattaforma Parkito implementano i servizi di mappatura Google Maps/Earth, tra cui le interfacce di programmazione delle applicazioni (API) di Google Maps. L'utilizzo di Google Maps/Earth è soggetto ai Termini di servizio aggiuntivi di Google Maps/Google Earth.

### **22.8 Termini di Apple**

Se accedi a/o scarichi la nostra applicazione dall'App Store di Apple, accetti l'Accordo di licenza per utenti finali per le applicazioni concesse in licenza da Apple.

### **22.9 Contenuti della Piattaforma Parkito**

I Contenuti resi disponibili attraverso la Piattaforma Parkito potrebbero essere protetti da diritto d'autore, marchio commerciale. Riconosci che tutti i diritti di proprietà intellettuale su tali Contenuti sono di proprietà esclusiva di Parkito e/o dei suoi concessori di licenza e accetti di non rimuovere, alterare né oscurare alcun diritto d'autore, marchio commerciale, marchio di servizio o altri indicatori di diritti di proprietà. Non puoi utilizzare, copiare, adattare, modificare, creare opere derivate da, distribuire, concedere in licenza, vendere, trasferire, mostrare o eseguire pubblicamente, trasmettere, diffondere o sfruttare altrimenti eventuali Contenuti ottenuti tramite la Piattaforma Parkito, salvo il caso in cui tali Contenuti siano di tua legittima proprietà o se espressamente consentito nei presenti Termini. In conformità con i presenti Termini, Parkito ti concede una licenza limitata, revocabile, non esclusiva, non sublicenziabile e non trasferibile per: (i) scaricare e utilizzare l'Applicazione sul tuo dispositivo personale; e (ii) accedere a e visualizzare qualsiasi Contenuto reso disponibile su o attraverso la Piattaforma Parkito e accessibile, esclusivamente per uso personale e non commerciale.

### **22.10 Forza maggiore**

Parkito non sarà responsabile per eventuali ritardi o inadempienze derivanti da circostanze anomale e imprevedibili al di fuori del suo ragionevole controllo, le cui conseguenze sarebbero state inevitabili nonostante tutti gli sforzi compiuti, tra cui, a titolo esemplificativo, cause di forza maggiore, guerre, terrorismo, sommosse, embarghi, atti di autorità civili o militari, incendi, inondazioni, incidenti, pandemie, epidemie o malattie, scioperi o carenze di mezzi di trasporto, carburante, energia, manodopera o materiali.

### **22.12 Email**

Riceverai comunicazioni amministrative da noi tramite l'indirizzo email o altre informazioni di contatto che hai fornito per il tuo account Parkito. Potresti anche ricevere email promozionali da parte nostra. Per queste email promozionali non viene addebitato alcun costo, ma potrebbero essere applicate tariffe per i dati da terze parti. Puoi controllare la ricezione di email promozionali tramite le preferenze di notifica nelle impostazioni dell'account. Se disattivi alcune impostazioni di comunicazione o non disponi di un account Parkito, non potrai usufruire di determinate promozioni. 

### **22.13 Contattaci**

In caso di domande in merito a questi Termini, ti invitiamo a inviarci un'email.